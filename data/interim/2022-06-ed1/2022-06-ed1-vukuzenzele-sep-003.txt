

==================================================================================================================

Page:3

HEALTHVuk’uzenzele 3 Phupu 2022 Kgatišo 1FROM THE UNION BUILDINGSGO TŠWA UNION BUILDINGSGo agaleswa maphelo le mekgwa ya boiphedišo morago ga mafulaE šetše e le dikgwedi tša go ka ba tše pedi go tloga mola mafula a magolo a sentšego go kgabaganya dikarolo tša diprofentshe tša KwaZulu-Natal, Kapa Bohlabela le Leboa Bodikela, a hlotše tahlegelo ye kgolo ya bophelo le tshenyo ya thoto le mananeokgoparara.
Malobanyana ke etetše KwaZulu-Natal go kopana le borakgwebo ka toropong ya eThekwini go ba fa thekgo ya rena go tsoša dikgwebo tša bona.
Ge masetlapelo a a tlhago a fihla, go be go na le dihlobaelo tša gore makala a pušo a be a sena bokgoni goba go se tšeye magato gabotse le ka tshwanelo go maemo a mabe a bao ba lahlegetšwego ke tšohle.
Go ba ke etetše gabedi toropong ya eThekwini go tloga mola go bago le mafula, ke a kwešiša gore hlobaelo ye ga se e lebišwe lefelong la maleba. Go la KwaZulu-Natal, go swana le Kapa Bohlabela le Leboa Bodikela, bakgathatema ka moka ba be ba šoma ka thata go kokotlela go tšwa ditiragalong tše tša manyami.
Sentha ya Bosetšhaba ya Taolo ya Masetlapelo e be e sepetša mešomo ka moka ya mmušo ka maiteko a wona a go fana ka mošomo wa botho go imolla malapa a mantši ao a amegilego. Go be go thabiša go bona dihlopha tša mekgatlo ye e sego ya mmušo, mekgatlo ya kgwebo le ya kimollo e šomišana le mmušo go fa thušo ya kimollo ye e nyakwago kudu.
Bakgathetema ba ka moka ba abetše malapa ao a amegilego gampe dijo, diaparo, mapai, diphuthe lwana tša go fa basadi seriti le diyunifomo tša sekolo gore ba be le dinya kwa tša bona tša motheo.
Ka se sebaka ditirelo tša go fa batho madulo di fiwa batho ba go feta ba  7 000 ka dileteng tše nne tše di amegilego kudu go ka KwaZulu-Natal.
Mošomo wa go agela malapa ao a amilwego madulo a nakwana o thomile mo dikarolong tša naga tša ya go laolwa ke mmušo tšeo di hlaoletšwego go ba tša madulo ka moso go la KwaZulu-Natal.
Dikgoro tša Merero ya Selegae, Maphelo le Tlhabollo ya Leago di be di thuša ditšhaba tše di amegilego go fihlelela ditirelo tše bohlokwa.
Mohlala, diyuniti tša go thetha di thuša bao ba lahlegetšwego ke ditokomane tša bohlokwa mafuleng go hwetša dismart ID tše diswa le go ntšha gape ditifikeiti tša matswalo. Ditirelo tša go thetha tša maphelo,  go akaretšwa le tša mekento ya COVID-19, di fiwa batho ka mafelong ao ditlabakelo di sa hlwago di šoma ka botlalo.
Dipeakanyo tša go lefa batho ba ba amegago ka mphiwafela wa leago di dirilwe.
Diphapošiborutelo tša go thetha di a rekwa gore go ithuta le go ruta go se ke gwa kgaotšwa sebaka sa go feta tekano ka dikolong tše di amilwego ke mafula.
Mošomo o tšwelapele go lokiša bohlwekišetšo bja meetse a ditšhila bjo bo senyegilego, ditiši tša dipompo le mafarahlahla a kabo ya meetse. Ditsela tše di senyegilego di a lokišwa. Maporogo a maswa a lesomeseswai a beakantšwe bjalo ka karolo ya Lenaneo la go Aga Maporogo a Metsemagae la Welisizwe.
Gape go bile le kgatelopele mo go lokišeng mananeokgoparara a bohlokwa a go thekga Port of Durban. Ka lebaka la bohlokwa bja boemakepe go ikonomi ya bosetšhaba le ya kontinente, sephethephethe sa boemakepe se lokišitšwe, mešomo ya ditheminale e tšwelapele ka botlalo le mošomo wa go lokiša mananeokgopaprara a ditimela ao a senyegilego a tšwela pele.
Magato a tlaleletšo a a beakanywa go fa thekgo ya ditšhelete go bobedi dikgwebo tše kgolo le tše nyane tše di amilwego gampe. Se se nyakega bjalo ka sa tšhoganetšo go kgonthiša gore dikgwebo di ka phološwa le gore mešomo e ka šireletšwa.
Mo dinakong tša go fapana mo historing ya temokrasi ya rena, re lebane le ditiragalo le maemo ao a lekilego kgotlelelo ya batho ba gaborena le go šoma botse ga diinstitšhušene tša rena.
Re bone ba e ba ngatana e tee le go feta mo go thekgeng ditšhaba tše di amilwego go la KwaZulu-Natal, Kapa Bohlabela le Leboa Bodikela. Mebušo ya profentshe le ya mmasepala e be e šomišana kudu le dikgoro tša bosetšhaba le dientšentshi go kgontšha batho go agaleswa maphelo a a bona le go bušetša ikonomi ya mafelo ao maemong.
Ba šomile le bakgathatema ka moka ka mafelong a ka moka go kgonthiša gore re beakanya maiteko a tsošološo ka tshwanelo le gore re beakanywa le go aga leswa ka mokgwa wo e lego gore o tiiletše go feta ditiragalo tše šorošoro tša mohuta wo ka moso.
Kgotlelelo ya ditšhaba tše di amilwego, phišegelo ya bona ya go atlega le bokgoni bja bona bja go kgobokana mo dinakong tša mathata e bile tlhohleletšo. Re leboga ka moka bao e bilego karolo ya batho ba go thuša diprofentshe tše di amilwego.
Bjalo ka mmušo, re kgoboketša ditlabela ka moka tše di hwetšagalago le go tšea kgato ye nngwe le ye nngwe go kgonthiša gore, bjalo ka ge re aga, go se be le yo a tlogelwago morago.
